---
title: "డైనోసార్లు నిర్వచనం"
description: "నిర్వచనం"
date: 2023-07-04T06:00:00+00:00
image: "/images/posts/01.webp"
categories: ["పరిచయం"]
authors: [""]
tags: ["పరిచయం"]
draft: false
---

ఫైలోజెనెటిక్ నామకరణం ప్రకారం, ట్రైసెరాటాప్స్‌కూ ఆధునిక పక్షులకూ (నియోర్నిథెస్) ఉన్న అత్యంత ఇటీవలి ఉమ్మడి పూర్వీకునితో (MRCA) పాటు, దాని వారస జాతులన్నిటితో కూడిన సమూహాన్ని డైనోసార్‌లని నిర్వచిస్తారు.

మెగాలోసారస్, ఇగ్వానోడాన్‌ల ఉమ్మడి పూర్వీకునికి సంబంధించి డైనోసౌరియాను నిర్వచించాలని కూడా శాస్త్రవేత్తలు సూచించారు. ఎందుకంటే రిచర్డ్ ఓవెన్ డైనోసౌరియాను గుర్తించినప్పుడు ఉదహరించిన మూడు జాతులలో ఈ రెండు ఉన్నాయి. రెండు నిర్వచనాలూ ఒకే రకమైన జంతువులను డైనోసార్‌లుగా నిర్వచించాయి: "డైనోసౌరియా = ఆర్నిథిస్చియా + సౌరిస్చియా ". 

ఈ నిర్వచనంలో యాంకైలోసౌరియన్‌లు (సాయుధ శాకాహార చతుష్పాదులు), స్టెగోసౌరియన్లు (ప్లేటెడ్ శాకాహార చతుష్పాదులు), సెరాటోప్సియన్‌లు (మెడ ముడతలతో కూడిన ద్విపాద లేదా చతుష్పాద శాకాహారులు), పాచీసెఫలోసౌరియన్‌లు (మందపాటి కపాలం కలిగిన ద్విపాద శాకాహారులు) ఆర్నితోపోడ్స్ (ద్విపాద, చతుష్పాద శాకాహారులు), థెరోపాడ్స్ (ద్విపాద మాంసాహారులు, పక్షులు), సౌరోపోడోమోర్ఫ్‌లు (పొడవాటి మెడలు, తోకలూ ఉన్న పెద్ద శాకాహార చతుష్పాదులు).

థెరోపాడ్ డైనోసార్లలో, పక్షులను ప్రస్తుతం మనుగడలో ఉన్న ఏకైక వంశంగా గుర్తించారు. సాంప్రదాయిక వర్గీకరణలో, పక్షులు డైనోసార్లనే ప్రత్యేకమైన సూపర్ ఆర్డర్ నుండి ఉద్భవించిన ప్రత్యేక తరగతిగా పరిగణించారు. అయితే, డైనోసార్‌లపై అధ్యయనం చేసే సమకాలీన పురావస్తు శాస్త్రజ్ఞులలో ఎక్కువ మంది సాంప్రదాయిక వర్గీకరణ పద్ధతిని తిరస్కరించి, ఫైలోజెనెటిక్ వర్గీకరణ పట్ల మొగ్గుచూపారు ఈ విధానం ప్రకారం, ఒక సమూహం సహజంగా ఉండాలంటే, ఆ సమూహంలోని సభ్యుల వారసులందరూ కూడా తప్పనిసరిగా ఆ సమూహంలో ఉండాలి. 

ఆ ప్రకారం పక్షులను డైనోసార్‌లుగా పరిగణిస్తారు. పక్షులు ప్రస్తుతం ఉనికిలో ఉన్నాయి కాబట్టి, డైనోసార్‌లు అంతరించిపోలేదన్నట్లే. పక్షులు మనిరాప్టోరా అనే ఉప సమూహానికి చెందినవిగా వర్గీకరించారు. మనిరాప్టోరా కోయెలురోసార్‌లు, కోయెలురోసార్‌లు థెరోపాడ్‌లు, థెరోపాడ్‌లు సౌరిస్చియన్లు, సౌరిస్చియన్లు డైనోసార్‌లు.

డైనోసార్‌లు, మెసోజోయిక్ ఎరాలో, ముఖ్యంగా జురాసిక్, క్రెటేషియస్ పీరియడ్లలో నేలపై జీవించి, ఆధిపత్యస్థితిలో ఉన్న సకశేరుకాలు. ఇతర జంతువుల సమూహాలు పరిమాణం లోను, ఆవాస స్థానాల్లోనూ పరిమితంగా ఉండేవి; ఉదాహరణకు, క్షీరదాల పరిమాణం పెంపుడు పిల్లిని మించి ఉండడం అరుదు. ఇవి సాధారణంగా ఎలుకల పరిమాణంలో ఉండే మాంసాహారులే. వాటిని ఎల్లప్పుడూ చాలా వైవిధ్యమైన జంతువుల సమూహంగానే గుర్తించారు; 2018 నాటికి 900 ఎగరని డైనోసార్ ప్రజాతులను స్పష్టంగా గుర్తించారు. 

2016 నాటికి శిలాజ రికార్డులో భద్రపరచబడిన మొత్తం ప్రజాతుల సంఖ్య దాదాపు 1850 అని (వీటిలో దాదాపు 75% ఇంకా కనుగొనలేదు), జాతులు 1124 అనీ అంచనా వేసారు. 1995 లో చేసిన ఒక అధ్యయనంలో దాదాపు 3,400 డైనోసార్ ప్రజాతులు ఏ కాలంలోనైనా ఉనికిలో ఉండేవని అంచనా వేసారు. శిలాజ రికార్డులో చేరి ఉండనివి కూడా ఇందులో చేరి ఉన్నాయి.

2016లో, మెసోజోయిక్‌లో ఉన్న డైనోసార్ జాతుల సంఖ్య 1,543–2,468 అని అంచనా. 2021లో, ఆధునిక పక్షుల్లో (ఎగిరే డైనోసార్‌లు) 10,806 జాతులున్నాయని అంచనా వేసారు. వీటిలో కొన్ని శాకాహారులు, మరికొన్ని మాంసాహారులు -గింజలు తినేవి, చేపలను తినేవి, క్రిములను తినేవి, అన్నీ తినేవీ వీటిలో ఉన్నాయి. డైనోసార్‌ల పూర్వీకులు ద్విపాదులు కాగా (ఆధునిక పక్షులు లాగా), కొన్ని చరిత్రపూర్వ జాతులు మాత్రం చతుష్పాదులు. అంచిసారస్, ఇగ్వానోడాన్ వంటివి రెండు కాళ్ళ మీద, నాలుగు కాళ్ల మీదా కూడా తేలిగ్గా నడవగలిగేవి. 

తలపై ఉండే కొమ్ములు, కిరీటాల వంటివి డైనోసార్ల సాధారణ లక్షణాలు. కొన్ని అంతరించిపోయిన జాతుల జీవులకు అస్థి కవచం ఉండేది. దైనోసార్లు పెద్దపెద్ద పరిమాణాలకు ప్రసిద్ధి చెందినప్పటికీ, అనేక మెసోజోయిక్ డైనోసార్‌లు మానవుడి పరిమాణం లోనే ఉండేవి. ఆధునిక పక్షులు సాధారణంగా పరిమాణంలో మానవుడి కంటే చాలా చిన్నవి. డైనోసార్‌లు నేడు ప్రతి ఖండంలోనూ నివసిస్తున్నాయి. అందుబాటులో ఉన్న శిలాజాలను బట్టి చూస్తే, ప్రారంభ జురాసిక్ ఇపోక్ నాటికి అవి ప్రపంచ వ్యాప్తంగా ఉండేవని తెలుస్తోంది.

ఆధునిక పక్షులు భూగోళం నుండి సముద్రాల వరకు చాలా అందుబాటులో ఉన్న ఆవాసాలలో నివసిస్తున్నాయి. కొన్ని ఎగరని డైనోసార్‌లు (మైక్రోరాప్టర్ వంటివి) ఎగరగలిగేవని లేదా కనీసం గాల్లో తేలగలిగేవనీ చెప్పేందుకు ఆధారాలున్నాయి. స్పినోసౌరిడ్‌ల వంటివి పాక్షికంగా నీటిలో జీవించేవి.

> ఈ సమాచారం [డైనోసార్ తెలుగు వికీ](https://te.wikipedia.org/wiki/%E0%B0%A1%E0%B1%88%E0%B0%A8%E0%B1%8B%E0%B0%B8%E0%B0%BE%E0%B0%B0%E0%B1%8D) నుంచి సేకరించబడినది.